---
layout: post
title:  'Harmadik lépés: Regisztráció'
date:   2014-01-11 19:05:00 +0100
authorMoodKey: ''
authorMoodLabel: ''
location: 'Hochenschäftlarn'
illustration: ''
illustration_share: ''
category: 'hasznos'
categoryLabel: 'Hasznos'
tags:   [kezdolepesek, burokracia]
tagLabels: ['Kezdőlépések', Bürokrácia]
excerpt: 'Megvan a munka, megvan a lakás. Egy tökéletes világban ennyi elég is volna, de sajnos még Európa vezető gazdasága sem mentes a keszekusza bürokráciától, így van egy rakás dolog, amit el kell intézni. Ez a lépés annyira fontos, hogy teljességgel megkerülhetetlen.'
summary: ''
---

# A tartalomból

* [Regisztráció (_Anmeldung_)](/hasznos/harmadik_lepes.html#regisztracio)
* [Adópapírok](/hasznos/harmadik_lepes.html#adopapirok)
* [A Finanzamtról](/hasznos/harmadik_lepes.html#finanzamt)

Először röviden, aztán részleteiben. A lakhelyet be kell jelenteni a helyi szerveknél. Ők adnak egy igazolást. Ezzel
tudunk bankszámlát nyitni, biztosításokat kötni. A bejelentéssel párhuzamosan elindul egy háttérfolyamat, aminek a vége
az lesz, hogy lesz adószámod és fizetéshez jutsz. Egyszerű, nem? Nem.

## <a name="regisztracio"></a>Regisztráció (_Anmeldung_)

Amint azt említettem, a lakhelyet be kell jelenteni. De nem ám akármikor, hanem a költözést követő két héten belül.
Én javaslom, hogy minél hamarabb, mert az összes közül ez megy a leggyorsabban. Ha elmulasztod, és kiderül, akkor bünti
jár érte, sok-sok euró. 500 azt hiszem.

Tehát amint megvan a bérleti szerződés (**_Mietvertrag_**), be kell slattyogni a legközelebbi hivatalba, amit itt
**_Bürgerbüro_**-nak hívnak. Ha nem Münchenben, hanem egy környékbeli kisebb településre költözünk, akkor ez valószínűleg
egybe esik a városházával (**_Rathaus_**).

Ha nem tudjuk hova kell menni, akkor a Google-ban rá kell keresni a következő kulcsszavakkal:

<pre><code style="text-align:center !important;">anmeldung bürgerbüro [város]</code></pre>

Ha megvan a cím, akkor nosza lehet menni elintézni. Sajnos eléggé helyhez kötött, vagyis, ha nem Münchenben laksz, akkor
nem tudod Münchenben elintézni ezt, bár én korábban olyan információval rendelkeztem, hogy de, azonban ez téves információ volt.

De talán ez nem is annyira nagy baj. Tapasztalatból beszélek. Először egy müncheni hivatalba mentem be, ahol 3 óra várakozás
után a hölgy sajnálkozva közölte, hogy ahol én lakok (Schäftlarn), nem tartozik München közigazgatási körzetébe. Fogalmam
sincs ezt hogy sikerült kihámoznom, hisz én nem tudok németül, a hölgy meg elég minimálban tolta az angolt...

<blockquote class="update">
    <p>
        <em>2017.12.21.</em><br>
        A közigazgatási körzet másnéven járás. Hogy mi az? Adva van az ország: Németország. Németországon belül
        van 16 tartomány, saját fővárossal, parlamenttel, alkotmánnyal és költségvetéssel. Az egyik ilyen - mellesleg a legnagyobb, és
        a leggazdagabb - tartománya Bajorország, vagy hivatalos nevén <em>Bajor Szabadállam</em>, aminek fővárosa München. Bajorországban
        jelenleg 71 járás és 25 járási jogú város található. Minden járás több települést foglal magába, és rendelkezik egy székhellyel.
        Általában az ilyen járási székhelyekre kell menni a regisztáción túli ügyeket intézni (pl.: adószám, német rendszám stb).
    </p>
</blockquote>

De hogy mennyire jól járhat az, aki egy kis településre költözik, azt az mutatja, hogy nekem másnap reggel úgy sikerült
7:51-re elintéznem a regisztrációt Schäftlarnban, hogy a városháza csak 8:00-kor nyit. De amíg az ajtóban várakoztam,
addig legalább szembejött velem a fél hivatal (voltak vagy 5-en), és mindegyikük köszönt, és érdeklődött, hogy mi járatban
vagyok, majd udvariasan közölték, hogy 8-kor nyitnak (ezt a hanglejtésből és az "áht úhr"-ból okoskodtam ki). De én
mindegyiküknek külön elmondtam az előre betanult szöveget, hogy:

> Ich bin von Ungarn nach Deutschland umgezogen. Ich möchte mich anmelden.

Biztos jól mondtam, mert probléma mentesen sikerült elintézni a bejelentést. Amúgy utólag láttam a weblapon, hogy az
egyikük – aki mellesleg kinyitotta nekem az ajtót 8 előtt – nem más volt, mint a polgármester (**_Bürgermeister_**)
személyesen. Idegen vagyok egy idegen helyen és a nyelvet se beszélem, mégis tárt karokkal vártak. Meghatódtam.

<blockquote class="update">
    <p>
        <em>2017.12.21.</em><br>
        Azóta már elköltöztem Schäftlarnból, egy másik, hasonló természeti kvalitásokkal rendelkező, de nagyobb városba, de ott is
        ugyanolyan pozitív tapasztalatokat szereztem a gyors ügyintézést illetően.
    </p>
</blockquote>

Na de a regisztrációhoz szükséges iratok:

* bérleti szerződés (**_Mietvertrag_**) – hogy lássák van lakás
* munkaszerződés (**_Arbeitsvertag_**) – hogy lássák, tudod majd fizetni a lakást
* személyigazolvány (**_Personalausweis_**), vagy útlevél (**_Reisepass_**)

A regisztrációs lapon a következőket kell megadni:

* **_Tag des Einzugs_** (érkezés dátuma) – amikor megérkeztél a bőröndökkel lakhatási céllal, és nem az, amikor aláírtad a
bérleti szerződést (kivéve, ha még aznap megtörtént). Formátuma: _nn.hh.éé_
* **_Wohnung [Straße, Hausnummer, PLZ, Hausnummer]_** - Lakcím (utca, házszám, irányítószám és város)
* **_Bisherige Hauptwohnung_** - Jelenlegi (magyarországi) lakcím. Ne felejtsük el a végére odaírni, hogy "_Ungarn_".
* **_Familienname, Vorname(n)_** – Családnév, Keresztnév(-ek)
* **_Familienstand_** - A hivatalos családi állapot. Hivatalosan én nem vagyok házas, így nekem az "egyedülállót"
(**_Ledig_**) kellett beírnom. A többit nézd ki a szótárból, bocsi…
* **_Geschlecht_** - Nemi hovatartozás. M, mint Manus, és W, mint Wadmacska.
* **_Geburtsdatum_** - Születési dátum. Formátuma itt is: _nn.hh.éé_
* **_Geburtsort_** - Születési hely: város, ország (esetemben _Ungarn_).
* **_Staatsangehöigkeit(en)_** - Állampolgárság(ok). Nekem _Ungarisch_.
* **_Religion_** - Vallás. Ha van is, ne írd be, húzd ki, mert, ha beírod, akkor plusz egy kis járulékot számolnak majd
fel a bruttó béredből.
* **_Benötigen Sie eine Lohnsteuerkarte?_** - Szükséged van adókártyára? Naná! A válasz **[X] ja**.
* **_Pass- und Ausweisdaten_** - Útlevél- és Személyigazolvány adatai. Itt elég csak az egyiket megadni, én úgy vettem
észre, hogy ha mindkettőt odanyújtom, akkor jobb szeretik az útlevelet elvenni.
  - Személyi esetén így kell megadni, pl.: PA-123456AB (ahol 123456AB a személyigazolvány száma)
  - Útlevél esetén pedig így: RP-AB123456 (ahol AB123456 az útlevélszám)
* **_Ausstellungsbehörde_** - Kiállító hatóság. Útlevél esetén ez a "BM Központi Hivatal". Úgyse értik, de beírtam…
* **_Ausstellungsdatum_** - A kiállítás dátuma. Szokásos _nn.hh.éé_.
* **_Gültig bis_** - Érvényesség dátuma. Szintén _nn.hh.éé_.
* **_Unterschrift der meldepflichtigen Person_** - A regisztráló személy aláírása.

Van még egy tonna mező, amikkel nekem nem kellett foglalkoznom, mert egyik sem vonatkozott rám. Ha neked van középső
neved, vagy doktori fokozatod, vallásod, amit mégis bejelentenél, vagy férj/feleség, gyerek, háziállat, akkor ezeknek is
valószínűleg megtalálható a megfelelő mezője az űrlapon. Nézd el nekem, hogy ezeket már nem sorolom fel.

Ha minden rendben, akkor kezedbe kapod az igazolást (**_Anmeldebestätigung_**), egy lepecsételt, újrahasznosított papírt,
amivel már boldogan kezdheted intézni a többi ügyedet.

Viszont előtte meg kell tenned egy apró, de annál fontosabb dolgot: **ki kell írnod a nevedet a postaládára**. Ha nincs
kint a neved, akkor a postás nem fogja odarongyolni a neked küldött borítékokat, ha nem találja meg a címzettet, vagy
ha a nyakán maradt egy félrecímzett boríték, mint ahogy az  kishazánkban szokás. Ha nincs név, nem jönnek meg a papírok,
amik a regisztrációval indukált folyamatok végtermékeként látnak majd napvilágot. Pedig neked azok a papírok kelleni fognak.

## <a name="adopapirok"></a>Adópapírok

A regisztráció alkalmával nem biztatnak semmi jóval: az adataid bekerültek a rendszerbe, de az adózáshoz szükséges
iktatást a Bonn-i központ fogja végezni, ahol valószínűleg még múlt századi, könyvtár-kartotékos módszerrel dolgozhatnak,
ugyanis a papírok “szokásos” elkészülési ideje három hét. Így már érhető, hogy miért sürgetek mindenkit, hogy mindent
minél hamarabb intézzen el, sőt ha módja van, akkor a beköltözés és a munkába állás között teljen el egy-két hét.
Sajnos nekem erre nem volt lehetőségem. De miért kell sürgetni? Azért, mert Németországban a fizetések az adott hónap 29.
napjáig kifizetésre kerülnek. Ennek fényében a könyvelésnek az adott hónap 15.-ig napjáig, rendelkeznie kell minden
alkalmazott fizetési adataival és kész.

<blockquote class="update">
    <p>
        <em>2017.12.21.</em><br>
        Korábban úgy tudtam, hogy ez egy általánosan elterjedt "szabály", de igazából cége válogatja. Mindenki érdeklődje meg magának.
    </p>
</blockquote>

Igaz, van egy olyan lehetőség a törvény szerint, hogy a munkáltató az új alkalmazottnak az első hat hétben adószám nélkül
is adhat fizetést, ezzel azonban nem minden cég hajlandó élni sajnos. Az a biztos, ha 15.-éig mindent elintézel.

Na de hogy lehet lerövidíteni a három hetes folyamatot? Kis utánajárással és nem kis szerencsével. A hatalmas
időintervallum nagy része ugyanis szerintem az ide-oda postázások miatt lehet, legalábbis számomra ez az információ
kristályosodott ki, a helyzetet elemezve...

Ha az ember fogja magát, és a regisztrációt követő 5-10 munkanap során minden reggel hajlandó ott strázsálni az adóhivatal
ügyfélszolgálatánál (**_Finanzamt Servicezentrum_**), akkor a kedves munkatársak készségesen megnézik, hogy bekerült-e
már a nevünk a rendszerbe. Ha igen, az azt jelenti, hogy van adóazonosító számunk (**_Steueridentifikationsnummer_**) is,
ami nagyon jó, mert a cégünk munkaügyi osztályának csupán erre lesz szüksége a fizetéshez. Az adószám (**_Steuernummer_**),
és az adókártya (**_Lohnsteuerkarte_**) majd postán megjön, nem létszükséglet, gondolom, majd az adóbevallások során lesz rá szükség.

<blockquote class="update">
    <p>
        <em>2017.12.21.</em><br>
        Adókártyám azóta sincs, valószínűleg egy letűnt kor hagyatéka lehet azok számára, akik kaptak ilyet. Az adószám meg egy
        A/4-es lap fejlécében lesz, amit postafordultával kapunk meg.
    </p>
</blockquote>

Apropó adóbevallás. Németországban nem kötelező adóbevallást tenni. Mégis mindenkinek jól felfogott érdeke. Miért?
Mert még a mezei alkalmazottak is kérhetnek adó visszatérítést. Ennek összege nem ritkán eléri, vagy meghaladja a havi
nettó fizetésedet. Felfogható úgy is, mint egyfajta 13. havi fizetés. Persze ez egyénenként változik, függ attól, mit
dolgozik, mennyi a bruttó keresete, szerződéses vagy határozatlan idejű alkalmazott, netán egyéni vállalkozóról vagy
egy cégről van-e szó.

<blockquote class="update">
    <p>
        <em>2017.12.21.</em><br>
        Adóbevallás tétele bizonyos esetben kötelező. Például, ha megváltoztatjuk az eredeti adóketegóriánkat. És még valószínűleg
        sok egyéb esetben is, amiről még nem tudok...
    </p>
</blockquote>

Szóval, ha megvan az adóazonosító szám (**_Steueridentifikationsnummer_**) még időben, akkor megnyugodhatunk, mert az
egyik legkritikusabb és legidőigényesebb feladatot sikeresen megléptük. A továbbiakban el kell intézni még a telefonszámot,
a bankszámlát és a biztosításokat (**_Versicherung_**). Ezek a 4., és 5. lépések lesznek, a bankot és a telefont
rövidségük miatt egybevontam. Folytatása következik.

## <a name="finanzamt"></a>A Finanzamtról

A _Finanzamt_ról még annyit, hogy ha München járásban laksz, akkor több, mint valószínű, hogy neked is a
_Finanzamt München_be kell menned, ami a [Deroystraße 6.](https://www.google.de/maps/place/Deroystra%C3%9Fe+6,+80335+M%C3%BCnchen/@48.1453718,11.5430531,17z/data=!3m1!4b1!4m5!3m4!1s0x479e76067c10fe4b:0xa6ad146af2137eba!8m2!3d48.1453718!4d11.5452418)
alatt található. 5 perc alatt megközelíthető a _Hackerbrücke S-Bahn_ megállójából, ahol szinte minden S-Bahn megáll
valamint sok busz és villamos is megfordul erre. A bejárat ugyan nem az utcafronton van, de mégsem nehéz megtalálni,
mert rendesen ki van táblázva, hogy mi merre.

Amit az ügyintézéssel kapcsolatban tanácsolni tudok:

* A **_Servicezentrum_** minden hétköznap 7:30-kor nyit (pontban, és ugye nem 9-kor, mint otthon, hogy ne tudj ügyet intézni
munka előtt), de érdemes odamenni 7:15-re, esetleg 7:00-re, de nem korábban. A lényeg, hogy legyél ott az első 10
odaérkező között, mert nagyjából ennyi ember fog nyitáskor az "első körbe" bejutni (amire ugyancsak egyből nyitáskor
kerül sor, tehát nem pumpálják fel a tömeget, mint otthon, hanem azonnal dolgoznak).
* Legyen nálad a regisztrációs lapod (**_Anmeldung_**) és az útleveled.
* Amint bejutsz, nehogy egyből a szemben lévő pulthoz szaladj érdeklődni, mi merre (ezt már megtettem helyetted), hanem
a kis faburkolatos hasáb alakú oszlopon nyomd meg a gombot a "sorszám"ért. Aztán várd, hogy a kijelzőn megjelenjen,
hogy melyik betűhöz kell menned. Mert itt nem számoznak, hanem A-tól Z-ig vannak az ügyfélfogadó asztalok.
* Minden ott dolgozó azt fogja mondani, hogy csak kicsit beszél angolul, annyi bőven elég lesz. De biztos, ami biztos az
alábbi két rém egyszerű mondattal bevágódhatsz. A célnak legalábbis megfelel:

> Dies ist meine Anmeldung. Ich möchte ein Steueridentifikationsnummer.

_ejtsd: stójer-identifikácionsz-nummer_

* Sok helyen tévesen adókártyát és adószámot említenek. Véletlenül se ezeket kérd, mert azt mondják, hogy ezeket majd
csak postafordultával kapod meg. A lényeg, hogy te itt és most csak adóazonosító számért jöttél, és nem többért.
A munkáltatónak egyelőre ennyi kell, hogy adhasson fizut.
* Ha azt mondja, hogy nincs még benne a gépben, akkor ne csüggedj, másnap megint be kell menni.

Én magam második próbálkozásra sikerrel jártam, így szerencsére belefértem a 15.-i határidőbe. És nem mellesleg 5 munkanap
alatt elkészült az, amit eredetileg 2-3 hétre prognosztizáltak.
