---
layout: post
title:  'Negyedik lépés: Telefonszám és Bankszámla'
date:   2014-01-19 12:18:00 +0100
authorMoodKey: ''
authorMoodLabel: ''
location: 'Hochenschäftlarn'
illustration: ''
illustration_share: ''
category: 'hasznos'
categoryLabel: 'Hasznos'
tags:   [kezdolepesek, bank, telefon]
tagLabels: ['Kezdőlépések', Bank, Telefon]
excerpt: 'Először azt gondoltam, hogy a Biztosításokról írok a negyedik lépésben, de miközben írtam a szöveget, rájöttem, hogy a szerződéskötésnél végig szükség volt a telefonszámra meg a bankszámla számra is. Így most egy huszáros vágással kitérek ezekre, és beszúrom a biztosítások elé.'
summary: ''
---

Ennek a kettőnek a sorrendje elvileg mindegy lenne, de a bankszámlánál is szeretik, ha van az ügyfélnek elérhetősége a
postai és az email címén kívül. Így kezdem a telefonnal.

# A tartalomból

* [Mobil szolgáltatók](/hasznos/negyedik_lepes.html#mobil)
* [Hallomásból tudom](/hasznos/negyedik_lepes.html#pletyka)
* [Bankszámla](/hasznos/negyedik_lepes.html#bakszamla)

## <a name="mobil"></a>Mobil szolgáltatók

Mobil szolgáltatók: van itt minden, kérem szépen, mint a búcsúban. Leszámítva a Telenort. Nagyon sok szolgáltató nagyon
sok szolgáltatást kínál, mindegyik másban erős, lehet válogatni aszerint kinek mi a fontos.

Hallottam egy olyat - nem tudom, mennyi a valóságtartalma -, hogy igazából kiépített mobil hálózattal csak a T-Com (Deutsche Telekom)
rendelkezik, minden más szolgáltató az ő hálózatát használja. Hogy akkor ezek a diverzáns mobil szolgáltatók mégis miért
tudnak olcsóbbak lenni, mint a T-Com-nál, ha tőlük bérlik a vonalat? Pont azért, mert bérlik. Ha mindenki bérli, akkor
a T-Com-nak teljesen mindegy, honnan jön be a pénz: az ügyfelektől, vagy a szolgáltatóktól. Így aztán rossz nyelvek
szerint a T-Com nem is igazán az a kimondott ügyfélbarát szolgáltató. De mint mondtam, nem tudom, hogy ez mennyire van így.
Kinek-kinek az egyéni döntése kell, hogy legyen, hogy mit miért választ. Elmondom az enyémet.

Alapvetően én az a saját káromon tanuló típus vagyok, vagyis bárkinek és bárminek képes vagyok feltétel nélkül bizalmat
szavazni. De csak egyszer. Mert, ha viszont csalódok valamiben (vagy valakiben), akkor azt hosszú évekre képes vagyok
tiltólistára rakni, és csökönyösen elfordítani a fejemet tőle, még akkor is, ha később ettől megint csak én járok
rosszabbul. Ez volt otthon is. De hiába akartam hátat fordítani az aktuális csalódásnak, egy idő után elfogytak a lehetőségek,
és nem marad választás. Telefon kellett, így hiába lett nagyon elegem a sok évi piros-kék-magenta triumvirátus méregdrága
antiszolgáltatásaiból - amikor a szomszédban töredék árakon lehetett telefonálni és internetezni -, muszáj volt választani.

Épp emiatt itt Németországban gondolkodás nélkül választottam inkább egy ismeretlen szolgáltatót. Hogy mi alapján döntöttem?
Nagyon egyszerű, ugyanakkor szakmailag megindokolhatatlan döntést hoztam: munkából hazafele menet, amelyik elsőre megtetszett.
Így lettem most az O2 ügyfele. Bementem a boltba, kerestem valakit, aki tud angolul és kértem egy SIM kártyát. Ekkor
jött az első fontos információ, amire nem figyelmeztetett senki: **ELŐFIZETÉST CSAK BANKSZÁMLA BIRTOKÁBAN VEHETSZ.**

Szóval, ha te a havidíjas szolgáltatást preferálod, akkor előbb a bankot intézed, bár kicsit 22-es csapdája, ha ott meg
kérik a német mobilszámot, de csak magyar van. Megoldás: veszel egy SIM-et és egy feltöltőkártyát, majd, amikor megvan a
bankszámla is, megint bemész, és átkonvertálod az csomagodat feltöltősből előfizetőssé. Egyszerű, nemigaz?

**SIM kártya**: egyszeri kiadás: 9.99€

**Feltöltőkártya**: mivel nekem fontosabb az állandó Internet elérés, minthogy sok percet telefonálhassak, ezért az
otthon megszokott 500 MB-os limittel választottam csomagot, viszont így ez most 15€ volt. Ha majd átmegyek előfizetősbe,
akkor egy olyan csomagot választok, ahol 2-3 GB a forgalmazási limit, és az sem fog többe kerülni. Ja és nem kell hűség
időzni sem. Persze, ha van hűség idő, akkor jobbak a feltételek. Itt azért több mindenből lehet választani.

Amikor megveszed a SIM kártyát, természetesen kell szerződést kötni. Ehhez viszont kelleni fog a szokásos Regisztrációs
lap (**_Anmeldung_**), és a személyigazolvány/útlevél, ugyanis még nem vagy fél éve az országban. Aztán mivel nem akartam,
hogy a régi számomon ne érjen el senki, főleg ne az otthoni banki SMS szolgáltatás a pénzmozgásról, így bementem az első
Saturnba (pont volt egy 200 méterre), és megvettem a legolcsóbb maroktelefont, amit árultak, ez 16€ volt.

<blockquote class="update">
    <p>
        <em>2017.12.21.</em><br>
        Na most ez az egész úgy <em>en bloc</em> megváltozott. Ahány hely, annyiféle intézési mód. Van, ahol nem kérnek semmilyen <em>Anmeldungot</em>,
        sőt van olyan bank(fiók), ahol nem is követelik meg a telefonszám létét. Szóval mindenki nézzen szépen körbe a piacon,
        válassza ki, ami neki kell, és azt vegye meg, véletlenül se ragaszkodjon ahhoz, amit én itt leírtam, mert nem tudhatom, hogy
        az adott helyen és időben mi a trend. Ez csak az én sztorim volt 4 éve, akként tessen rá tekinteni.
    </p>
</blockquote>


## <a name="pletyka"></a>Hallomásból tudom

* Ha te az a fajta vagy, aki a telefont a leghagyományosabb funkcióra használod, vagyis beszélsz rajta, és leginkább
Magyarország irányába szeretnél telefonálni, akkor neked a [Lebara Mobil](https://mobile.lebara.com/de/de/) kell.
* Ha csak netezni akarsz, akkor jól jöhet az **Alditalk Internet Flatrate** csomagja (igen, ez az az Aldi). Bár erről
hallottam már olyat, hogy sokkal hamarabb leszámolják a limitet, mint amit valójában forgalmaztál.

Nagyjából 10-20 perc, és máris egy +49-es mobilszám boldog tulajdonosa leszel.

<blockquote class="update">
    <p>
        <em>2017.12.21.</em><br>
        Az elmúlt 4 évben sok minden változott, fogalmam sincs, hogy van-e még a fent említett Alditalk csomag. Illetve több, mint
        valószínű, hogy vannak újabbak, és jobbak is. Lebarát a párom használ, de őszintén szólva fogalmam sincs, hogyan számolják
        el a havi feltöltés. Minden hónap 12. napján rátolok 20€-t, és az nagyjából bejárja, de előfordul, hogy hamarabb "fogy" ki
        a nafta a csomagból. Nem sikerült kideríteni, hogy milyen limit szerint, mert a telefon szerint se a beszélgetési idő, sem
        pedig az adatforgalom nem lépte át a szerződésben foglaltakat.
    </p>
</blockquote>

## <a name="bakszamla"></a>Bankszámla

Bankszámlát se sokkal bonyolultabb nyitni, mint ahogy telefonszámot szerezni. Bankból Münchenben - és gondolom ez Németország
szerte így van - annyi van, mint macskán a szőr. Viszont, hogy ne legyünk teljesen elveszve, a bankok fogták magukat és
úgynevezett **_Cash poolokba_** szerveződtek. Ha van egy számlád egy banknál, ami valelyik _Cash poolhoz_ tartozik, akkor
az összes másik, ugyanahhoz a _Cash poolhoz_ tartozó bank ATM-jeiből ingyen tudsz pénzt felvenni. Ha viszont másikhoz tartozik,
akkor 5€-ba kerül. Ezért érdemes megnézni, hogy a mozgáskörzeteden belül milyen bankok vannak, azok mely _Cash poolhoz_
tartoznak, és ennek megfelelően érdemes választani. Mert szolgáltatásokban viszont egymásra licitálnak, szinte teljesen
mindegy, melyiket választja az ember. Ha nem tudsz dönteni, akkor már olyan apróságok billenthetik ki a mérleg nyelvét,
mint a nyitva tartási idő, vagy hogy tetszik-e a bank logója.

Én egy egyszerű folyószámlát (**_Girokonto_**) szerettem volna nyitni, SMS szolgáltatással, netbankkal, alacsony költéséggel,
hitelkártyával. Nos majdnem minden teljesült, leszámítva a hitelkártyát, de ez máshol se teljesült volna két olyan okból
kifolyólag, ami tökéletesen lefedi egymást:

* nem tartózkodok 6 hónapja az országban
* a munkahelyen most kezdtem a 6 hónapos próbaidőt, és próbaidőre nem adnak hitelkártyát.

Vagyis 6 hónap múlva lehet csak visszatérni a hitelkártya témára. Addig is felajánlották a számlahitel lehetőségét, amit
én köszönettel visszautasítottam, mert én szeretek mindig csak annyival gazdálkodni, ami a rendelkezésemre áll, másrészt
a hitelkártyát csak az online vásárlások miatt szerettem volna igénybe venni.

<blockquote class="update">
    <p>
        <em>2017.12.21.</em><br>
        A 6 hónap is, meg a próbaidó is lejárt, így most már van hitelkártyám. Eredetileg az online vásárláshoz kellett, de azóta
        már szinte mindenhol lehet használni a PayPal-t is (még az XBox előfizetéshez is), így az egyetlen felhasználási módja az
        maradt számomra, hogy pénzt vegyek fel "idegen" ATM-ekből.
    </p>
</blockquote>

Itt Németországban van egy érdekes dolog, amire többen is felhívták a figyelmemet. Bár azt nem tudom, hogy minden banknál
így van-e, de a hitelkártyával nem tudsz vásárolni a boltban. Benzinkút, gyógyszertár stb. az mind ok, de a boltokban
(Aldi, Lidl, ~~Tengelmann~~, Edeka) nem működik, csak a rendes bankkártya. Ennek az okát nem tudom, de sejteni vélem,
hogy a kifizetéssel lehet kapcsolatban.

Másik érdekes dolog, ami viszont nagyon fog tetszeni, ha igaz, hogy hitelkártyával ingyenes a készpénzfelvétel az ATM-ekből
_Cash pooltól_ függetlenül az egész országban. Sőt talán az egész euró övezetben is, de ennek majd még utána fogok nézni
alaposabban. De hogy még jobbat mondjak, itt nem zargatnak azzal, hogy hónap 15-ig fizesd vissza, amit a hitelkártyáról
felvettél, vagy költöttél, hanem beállíthatod, hogy a számládról maximum mekkora összeggel rendezzék a kártyatartozásodat.
Tök jó, nem? Ja, azt meg már csak zárójelben említem, hogy nincs kamat a hitelkártya tartozásra (jelenlegi információim
szerint). Ezek után megértem, hogy miért van akkora nagy bajban a német gazdaság. Ja, hogy nincs is bajban? Nahát!

A bankszámla nyitáshoz itt is nagyjából a már megszokott iratok kellenek:

* regisztrációs lap (**_Anmeldung_**)
* útlevél
* munkaszerződés - mert, ha egy bizonyos összeg fölött van a havi nettód, akkor annyira ingyen van az egész számlavezetés,
SMS szolgáltatás, a pénzátutalás, a netbank meg minden, hogy otthon a "díjnullázó bekaphassa".
* telefonszám – lehetőleg +49
* email cím

Amennyiben olyankor mész számlát nyitni, mint én, vagyis este 7-kor, akkor nem fogják tudni egyből megcsinálni a számládat,
ugyanis fel kell hívniuk a **SCHUFA**-t, hogy leellenőrizzék, hogy nem vagy-e rajta valami adóslistán, vagy valami hasonló.
Ámde a SCHUFA-nál is csak 6-ig dolgoznak. Semmi baj, egyeztetnek veled időpontot másnapra, vagy amikor neked jó, és várni
fognak. Mikor odamentem időre, azonnal fogadtak, nem kellett várnom. Ugye mondtam, hogy minden furmányos kerülőutat, és
buktatót megjárok? De nem is baj, hadd edződjön kicsit az életrevalóságom...

Nos, ha ez is megvan, és mindent aláírtál, akkor kapsz egy halom papírt rajta BIC és az IBAN számoddal. Ezeket is le kell
majd adni a munkahelyeden a HR osztályon. Viszont minden egyebet (bankkártya, PIN kód, netbank hozzáférés) majd szepen
egyesével fognak postázni. Ugye kiírtad már a nevedet a postaládára???

Nagyjából ennyit akartam hirtelen elmondani a mobilról és a bankszámláról. Nem vette igazán igénybe a kreativitásomat
ezen szolgáltatások beszerzése; az SCHUFA-s lekérdezés miatti csúszás ellenére is minden olajozottan, flottul ment. Kicsit
még szokatlan érzés... A következő bejegyzés már tényleg a biztosításokról fog szólni. Már meg van írva, csak átküldtem
szakértői véleményezésre egy újdonsült ismerősömnek.
