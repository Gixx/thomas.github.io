---
layout: post
title:  'Első lépés: Munka'
date:   2014-01-06 17:28:00 +0100
authorMoodKey: ''
authorMoodLabel: ''
location: 'Hochenschäftlarn'
illustration: ''
illustration_share: ''
category: 'hasznos'
categoryLabel: 'Hasznos'
tags:   [kezdolepesek, munka]
tagLabels: ['Kezdőlépések', Munka]
excerpt: 'Sokan csak úgy kimennek külföldre anélkül, hogy tudnák miből fognak tudni megélni. Elhédereznek havernál, ismerősnél vagy rokonnál. Szép kényelmes felállás, könnyebb helyben munkát találni. Jó annak, aki megteheti.'
summary: 'A hat részes kezdő lépések sorozat első cikke.'
---

# A tartalomból

* [LinkedIn](/hasznos/elso_lepes.html#linkedin)
* [Fejvadászok (toborzók)](/hasznos/elso_lepes.html#fejvadaszok)
* [Nyelv](/hasznos/elso_lepes.html#nyelv)
* [Tervezés](/hasznos/elso_lepes.html#tervezes)
* [Interjú](/hasznos/elso_lepes.html#interju)
* [Tesztfeladat](/hasznos/elso_lepes.html#tesztfeladat)
* [Szerződés](/hasznos/elso_lepes.html#szerzodes)

Esetemben ez nem volt ilyen egyszerű. Egy lakáshitellel a nyakamban esélyem nem volt arra, hogy annyit összespóroljak,
amiből eléldegélhetek és fizethetem a hitelt, amíg munkát nem találok. Ráadásul, ha nincs munkája az embernek, akkor -
tapasztalatom és fórumokon olvasottak alapján - NAGYON NEHÉZ lakást találni. Sőt ki merem jelenteni, hogy szinte lehetetlen.

Így nekem nem volt más választásom, mint első lépésként munkát találni. Webfejlesztőként, 10 év tapasztalattal erre egész
jó esélyem mutatkozott. Elsőre Angliát céloztam meg, még ki is menten 4 napra, hogy interjúkra menjek, de az ottani
feltételek nem voltak összeegyeztethetőek a költségvetésemmel. Aztán szerencsémre bejött Németország is a képbe.

Nos, amit a munkataláláshoz érdemes megtenni, ha informatikus vagy:

## <a name="linkedin"></a>LinkedIn

* Töltsd ki a profilodat: ne szégyenlősködj, rakj fel magadról egy rendes képet. Adj meg minél több adatot. Add meg az
email címedet és a telefonszámodat. Ha munkát keresel, nem árt, ha meg tudnak találni.
* Ne kamuzz az adatokkal. Úgyis kiderül, és csak a saját renomédat fogod rombolni.
* Bárki jelöl be, jelöld vissza. Valószínűleg fejvadász. És ha így van, akkor el fog árasztani lehetőségekkel. Feltéve,
hogy a profilod meggyőző.

Ha Anglia a célod, bátran ajánlom a [LondonJobs](http://www.londonjobs.co.uk/) oldalt. Itt rengeteg féle-fajta munkát találni.

<blockquote class="update">
    <p>
        <em>2017.12.21.</em><br>
        ...ha meg Németország, akkor érdemes a LinkedIn mellett/helyett a <a href="https://www.xing.com">Xing</a>et felkeresni,
        ami a kínaias hangzás ellenére német cégek és munkavállalók közösségi hálója.
    </p>
</blockquote>

## <a name="fejvadaszok"></a>Fejvadászok (toborzók)

Több, mint valószínű, hogy nem fogsz tudni munkát találni fejvadászok nélkül. A külföldiekkel jó tapasztalatom van,
segítőkészek, türelmesek. Mindenben segítenek, mert nekik az az érdekük, hogy minél jobb munkát találj. Ők ugyanis csak
akkor kapják meg a pénzüket (a te jövendőbeli cégedtől), ha sikerül elhelyezniük téged. Külföldön ez így megy. Persze
ehhez nem árt, ha legalább angolul tudsz.

Nem akarok általánosítani, de az én tapasztalatom az, hogy a magyarországi fejvadászok mindenféle szerződésekkel meg
pénzekkel akarják bebiztosítani magukat. Még semmit se tettek érted, de már magukhoz akarnak láncolni, nehogy őket
megkerülve találj munkát.

## <a name="nyelv"></a>Nyelv

Az előbb már említettem, hogy fontos, hogy legalább angolul tudj. Nem árt, ha ismered annak az országnak a nyelvét, ahova
menni szeretnél, de ennek hiányában az angol tudás lehet a mentőöv. Én magam is így vagyok kint Németországban.

És ismerem az érzést, hogy milyen az, amikor tudsz olvasni az adott nyelven, nagyjából érted, amit mondanak, de nem mersz
megszólalni. Ezen sürgősen túl kell lépni. Bármit és bárhogy, csak beszélj. Tudják, hogy nem fogod anyanyelvi szinten
beszélni a nyelvüket, épp ezért te se ess kétségbe, ha nyelvtanilag helytelen vagy összekavarod az igeidőket meg a ragozást.
Nem számít. Ha nagyjából érthető, akkor érteni fogják. A munkához meg elég. Az informatikában legalábbis.

## <a name="tervezes"></a>Tervezés

Mit sem ér a munka, ha utólag derül ki, hogy nem lesz elég a fizetés. Külföldön általában éves bruttóban kell megadni a
fizetésigényt, ezért nem árt jó előre számolni. A helyzet könnyű, ugyanis külföldön nem divat, hogy zsákbamacska hirdetésekkel
pazarolják az munkakeresők idejét, hátha kifognak egy mindenhez értő, de minimálbérért dolgozó balekot. Ez a magyar
módszer. Külföldön megadják a hirdetésben, hogy milyen intervallum között fognak fizetni az adott pozícióért.

Amit érdemes megtenni, még akár a konkrét munkakeresés előtt:

* Túrd fel a netet, hogy a kiválasztott helyen (ország, város) mennyibe kerül az élet: szállás, kaja, bérlet, rezsi.
Minden ott van, csak kismillió darabban. Össze kell szedni és összeadni. Segítségképpen majd én is fogok írni adatokat
a kiadásaimról egy másik bejegyzésben.
* Számold össze, hogy nagyjából mennyi lesz a kiadásod, és toldd meg minimum 10%-kal. Javaslom, hogy ne szállj el, ne
számolj bele mindenféle luxus kiadást, hétvégi tivornyákat meg új ruhákat minden héten, és tényleg csak a legszükségesebb
minimumot határozd meg. A végén nagyobb lesz a mozgástered.
* Számold bele, hogy mennyi az, amit kötelezően haza akarsz küldeni. Nálam ez a lakáshitel miatt kellett.
* Keress rá az adott ország bérkalkulátorára, mert sok egyedi tényező befolyásolhatja a béredet. Például, ha van házastársad,
de ő "háztartásbeli", akkor más adósávba kerülsz, és egy nem csekély támogatásra számíthatsz. Anglia, Luxembourg és
Németország ilyen, de gondolom, hogy a vasfüggöny nyugati oldalán ez általánosnak mondható.
* Ha megvan nagyjából, hogy mennyi nettóra van szükséged, akkor szorozd fel 12-vel, majd addig bűvöld a bérkalkulátort,
amíg a bruttó összegre ki nem adja a kívánt éves nettót.
* Kerekíts. Mindenki szereti a szép kerek számokat.
* Ha megvan az éves bruttó, nézz szét a munkaerőpiacon, hogy a te tudásszintednek megfelelő munkákért mekkora fizetést
ajánlanak. Ha beleesik a hirdetésben megjelölt intervallumba, vagy alatta van, akkor szuper, mert a szükséges minimum
várhatóan reális cél, és talán kialkudható lesz egy kis extra pénz is.
* Ha viszont fölötte van, újra kell kezdeni. Ha sehogy se jön ki, akkor máshol kell szétnézni. Más városban, más országban.
Elsődleges cél, hogy megvesd a lábadat az új otthonodban.

<blockquote class="update">
    <p>
        <em>2017.12.21.</em><br>
        Németországot célbavevő határátkelő honfitársaim számára melegen ajánlom a
        <a href="https://www.brutto-netto-rechner.info/gehalt/gross_net_calculator_germany.php">Németországi bérkalkulátor</a> használatát.
    </p>
</blockquote>

## <a name="interju"></a>Interjú

Ha a pénzkérdésben eljutottál oda, hogy már vannak olyan ajánlatok, amik megfelelnek, akkor jönnek az interjúk. London
mostanában Európa szilícium völgye szerepében tetszeleg, annyi a Startup cég, hogy össze se lehet számolni, és még ehhez
képest is sokkal többen keresnek programozói állást. Magyarán túljelentkezés van. Ha nem vagy valami über király szuper
programozó, akit világszerte ismernek, akkor nem lesz rá sok esélyed, hogy Skype-on vidd végig az interjúkat. Az angolok
szeretik a személyes találkozókat. Persze kivételek mindig akadnak, akár még szerencséd is lehet. Nekem ki kellett mennem.
Ezt is vagy három hétig terveztem. Egyeztettem a fejvadásszal, aki három interjút szervezett két napra. A kiutazást meg
a szállást nem fizetik, ezeket saját zsebből kell megoldani. Nem szabad finnyásnak lenni, ha nem állsz úgy anyagilag,
akkor mindenből a legolcsóbb kell: utazás, szállás, kaja. Azt a pár napot ki lehet bírni.

Németországban a helyzet ennél kiegyensúlyozottabb. Nincs egy városba központosítva, így könnyebb keresni és találni. És
ez lehet, hogy csak az én mérhetetlen nagy szerencsém, de interjúzni elég volt Skype-on keresztül is. Persze fontos, hogy
tudjon beszélni az ember valamennyire, mert ilyenkor azt mérik fel, hogy tudsz-e majd dolgozni csapatban, meg fognak-e
érteni, és te meg fogod-e érteni őket.

## <a name="tesztfeladat"></a>Tesztfeladat

Nem csak a cég akarja tudni, hogy amit leírtál az önéletrajzban az valós-e, hanem neked is fontos, hogy lásd, hogy mit
várnak el tőled. Megint csak azt mondhatom, hogy külföldön értelmesen gondolkoznak és olyan feladatokat küldenek, amik a
munkád során is elő fognak jönni, ebből leszűrik, hogy milyen fából faragtak.

A feladatok rendszerint érdekes, ötletes és jó feladatok voltak, amikben ki tudtam bontakozni, bele tudtam vinni egy kis
rafinériát, fantáziát, és megmutathattam, hogy milyen kódot adok ki a kezemből. Persze volt egy negatív tapasztalat is.
Egyszer olyan feladatsort kaptam, hogy csak néztem, mint Rozi a moziban. Annyira (számomra) elvont matematikai algoritmusokat
kellett volna csinálni, ami már nem igazán tartozott az én hatás- és érdeklődési körömbe. Mesterséges intelligencia
kutatáshoz meg játékfejlesztéshez szükséges tudást igényeltek. Így ennél az ajánlatnál jeleztem a fejvadásznak, hogy ez
most egy kicsit más jellegű, mint amit keresek. De ebből sincs baj. Rossz érzés persze, mert egyfajta kudarc élmény, de
túl kell lépni, mert végül is nem olyat kértek tőled, amit te szeretnél csinálni. Pedig az a cél, hogy olyan munkát találj,
amit el is tudsz végezni, mert kell a pénz, a stabilitás és a biztonságérzet.

Magyarországon ellenben én csak olyanokkal találkoztam, ahol tipikusan az egyetemi ZH-kat idéző, halála szivatás a cél:
teljesen életszerűtlen feladatok, soha nem használt funkciók, és "Mi lesz a kimenete?" típusú szösszenetekre kérdeznek rá,
amire szerintem minden programozó ugyanazt tenné: begépelné és megnézné, mi lesz a kimenete, és nem pedig fejben fejtegetné
vissza a bugyuta kódokat. Persze ezeknek is van hasznuk, de nem az álláskereséskor, hanem az iskolában. Ja és mindezt időre,
90 vagy 120 perc alatt.  Hát köszi.

## <a name="szerzodes"></a>Szerződés

Ha minden jól alakult és mindenen túl vagy, akkor egy szép napon pittyeg majd az email fiókod, hogy jött egy levél,
benne a munkaszerződés. Olvasd át alaposan, ha valami nem világos, kérdezd meg a céget, majd, ha minden rendben, írd alá.
Gratulálok, megvan az új munkád!

A következő bejegyzésben a lakáskeresésről és a kiköltözésről írok.
