---
layout: post
title:  '9 dolog, amit szeretek Németországban'
date:   2018-03-16 11:31:43 +0100
authorMoodKey: ''
authorMoodLabel: ''
location: München
illustration: '9_dolog/9_dolog_amit_szeretek.png'
illustration_share: '9_dolog/9_dolog_amit_szeretek_600x600.png'
category: 'naplo'
categoryLabel: 'Napló'
tags:   [muenchen, toplista]
tagLabels: [München, Toplista]
excerpt: 'Már rögtön az elején pontosítanom kell, hisz nem állíthatom, hogy a listám mind a 357 385,71 km²-re igaz. Helyesen: 9 dolog, amit szeretek Dél-Bajorországban.'
summary: 'Mert már mindenki listákat csinál.'
---

<sub>Fotó: <a target="_blank" href="https://www.carathotels.de/muenchen/hotel/">Carathotel München</a></sub>

# Miért csak kilenc?

Kapásból csak ennyi jött össze. Ha nekiállnék agyalni, meg erőltetném, biztos találnék még akár 20 olyat is, ami beleférne
a listába, de annak meg mi értelme van, hogy például *"Szeretem a sörkerteket."*...?

Szóval a kilences lista:

# \#9 - TV adás

<figure>
    <img src="/assets/img/blog/2018/9_dolog/9_dolog_09.png" alt="Adásszünet">
    <figcaption>Adásszünet</figcaption>
</figure>

A lista végével kezdem és haladok a legfontosabbak felé. A 9. legjobb dolog számomra Németországban, hogy
alaphelyzetben **nincs magyar nyelvű televíziós adás**. Esetleg a Duna TV, de azt még Magyarországon se néztük sose.
Kezdetben nehéz volt feladni a napi függőségeinket, és még egy ideig kétségbeesetten próbálkoztunk mindenféle online
streamek nézésével, de ezek körülményessége és minősége, valamint annak a felfedezése, hogy az agysorvasztó magyar
média foshegyen túl is van élet, lassan kiürítette a szervezetünkből az éjjel-nappal dopamint... Nem is hiányzik már.

Igen, tudom, van műholdas UPC, meg hasonló huncutságok, de ezekbe már szándékosan nem akartam belemenni. Tudtam, hogy
ha a netes adásokról leszokok, akkor már sikerül túllépni ezen a problémán. És így is lett.

Van ugyan TV előfizetésünk (mert anélkül már nem lehet Internetet beköttetni), de leginkább csak a babacsatornákat
nézzük Thomassal, ha úgy adódik, hogy nem tudunk kimozdulni.

# \#8 - Tömegközlekedés

<figure>
    <img src="/assets/img/blog/2018/9_dolog/9_dolog_08.png" alt="Az U6-os metró">
    <figcaption>Az U6-os metró</figcaption>
</figure>
<sub>Fotó: <a target="_blank" href="http://www.muenchen.de/aktuell/2017-12/fahrtzeiten-ubahn-bus-tram-weihnachten-silvester.html">München.de</a></sub>

A **müncheni, és környéki tömegközlekedés**, HA MINDEN KLAPPOL. Mert olyankor mint egy óramű: minden jön időben, az
átszállások között minimálisan kell várakozni (persze, csak ha jól tervez az emberfia). A járművek tiszták, kényelmesek.
Ismétlem: ha minden klappol.

# \#7 - Köz(út)állapotok

<figure>
    <img src="/assets/img/blog/2018/9_dolog/9_dolog_07.png" alt="A romantikus út">
    <figcaption>A romantikus út</figcaption>
</figure>
<sub>Fotó: <a target="_blank" href="https://www.wertheim.de">Stadtverwaltung Wertheim</a></sub>

Kifejezetten élmény olyan utakon autózni, amiket nem tarkítanak kátyúk és foltozások. Természetesen nem
azt állítom, hogy minden mindenhol hibamentes, sőt, pont a szomszéd utcát az elmúlt 4 évben többször is feltúrták, ami
miatt kissé hepehupás. De azért az tény, hogy az átlagot tekintve nagyon jó minőségűek az utak. Autókáztunk már sok felé,
sose volt panasz. És nem csak az autópályák meg a főutak, hanem a mellékutak is teljesen rendben vannak. Gondolom azokon
a kisebb forgalom kevesebb romlást is eredményez, de inkább szeretném ezt betudni annak, hogy egyszer kellett jól
megcsinálni.

# \#6 - Politika

<figure>
    <img src="/assets/img/blog/2018/9_dolog/9_dolog_06.png" alt="Merkelnéasszony">
    <figcaption>Merkelnéasszony</figcaption>
</figure>
<sub>Fotó: <a target="_blank" href="http://www.sueddeutsche.de/politik/bildstrecke-jahresrueckblick-angela-merkel-1.313464-7">Süddeutsche Zeitung</a></sub>

Börtönéből szabadult sas lelkemnek, mint éhezőnek egy falat kenyér, annyira jól esik, hogy **a napi politika nem mászik
bele az ember arcába**. Ennyi, ezen nincs mit tovább magyarázni, lépjünk is tovább.

# \#5 - Autópark

<figure>
    <img src="/assets/img/blog/2018/9_dolog/9_dolog_05.png" alt="München, Maximilianstraße">
    <figcaption>München, Maximilianstraße</figcaption>
</figure>
<sub>Fotó: <a target="_blank" href="https://www.pinterest.de/pin/3659243425966857/">Pinterest</a></sub>

Tudom, hogy nem fair ilyennel előállni, hisz egyrészt Európa vezető gazdaságában élünk, másrészt azon belül is az
ország egyik legtehetősebb régiójában, szóval biztosan lehetne találni ellenpéldát házon belül is. De mivel itt élünk, és
ezt látjuk, erről alkotunk véleményt és ezek indukálnak bennünk pozitív avagy negatív élményeket.

Egyszerűen leírhatatlanul lélekemelő, hogy nem kell naponta ezrével látni az
első generációs ócska Suzukikat, a szakadt Ladákat, a horpadt Daewookat, meg a többi low-budget alsókategóriás, és
legalább 15 éves roncsot, ráadásul mindet tetőtől talpig szutykosan. Mert sajnos Magyarországon ezt látom.

Itt viszont alig látok koszos autót. Tudom ez egyrészt környezeti adottság, mert itt sokkal kevesebb a por (több a
füves, sziklás terület, plusz a hegyek is megfogják az afrikai sivatagi poros esőket), emiatt kevesebb sár is képződik.
Ugyanakkor itt nem lehet csak úgy egy traktoroknak 2 tonna sárral a keréken felmennie az utakra. De az
is igaz, hogy eső után 5 perccel már tömve vannak az autómosók. Mi magunk is legalább havonta 1 alkalommal
lemostatjuk az autónkat, mert tényleg ciki, ha koszos. És az autó állagát is óvjuk vele. Szóval itt erre van idő,
pénz, energia, és nem utolsó sorban igény.

# \#4 - Fitt és mosolygós emberek

<figure>
    <img src="/assets/img/blog/2018/9_dolog/9_dolog_04.png" alt="Nem ritka látvány">
    <figcaption>Nem ritka látvány</figcaption>
</figure>
<sub>Fotó: <a target="_blank" href="http://www.businessinsider.de/">Business Insider</a></sub>

Mindenfele. Nem azt mondom, hogy mindenki, mert rendszerint a Kelet-Európainak még a szar is
keserű, ahogy mondani szokták, de általánosságban a németek, a németeknek látszó, a kellően integrálódott importfiak,
és a nyelvük alapján inkább a nyugati kultúrkörbe tartozók igenis érzik ezt az életnek nevezett hazárdjátékot, és nem
félnek élvezni annak apró örömeit.

Külön jó látni a 60-as korosztályt nem ritkán teljes menetfelszerelésben felszállni az S-Bahnra, legyen szó túrázásról,
mountain bike-ozásról vagy egyéb szabadidős sportról. Ilyen nyugdíjas szeretnék én is lenni...!

# \#3 - Schnitzel

<figure>
    <img src="/assets/img/blog/2018/9_dolog/9_dolog_03.png" alt="A gasztronómiai csoda">
    <figcaption>A gasztronómiai csoda</figcaption>
</figure>
<sub>Fotó: <a target="_blank" href="https://www.gutekueche.at/wiener-schnitzel-artikel-1089">GuteKueche.at</a></sub>

Hogy **Wiener**, vagy csak **Wiener Art** az mindegy is, mert az csak arról szól, hogy múgatott vagy
röfögött előtte. Tudni kell, hogy édesanyámat tartom a világ legjobb szakácsának, és a *rántott húst*, ahogy ő csinálja
már kiskölyök korom óta imádom: vastag, puha, átsült, szaftos, ízletes, ropogós bundával.

Na, de ahogy itt csinálják (az igazi **Gasthof**-okban, és nem a **Vinzenzmurr**-szerű kifőzdékben), az egy másik liga.
Citrommal csepegtetve, áfonyaszósszal, tepsis burgonyával, és egy jó hideg, habzó **Radler**-ral.
Bocsi, anyu, ez van. Ugye azért még szeretsz?

# \#2 - Bajor Alpok

<figure>
    <img src="/assets/img/blog/2018/9_dolog/9_dolog_02.png" alt="Hegyes, hölgyes vidék ez">
    <figcaption>Hegyes, hölgyes vidék ez</figcaption>
</figure>
<sub>Fotó: <a target="_blank" href="http://noplacelikehomes.blogspot.de/2013/06/">No place like homes</a></sub>


Tudom, hogy elcsépelt frázisnak, klisének, közhelynek hangzik, de imádom ezt a részét Európának. Megtagadva
minden nemzetközi megállapodást, és figyelmen kívül hagyva az országhatárokat, csupán a természeti- és kulturális
gyökereket figyelembe véve, számomra Dél-Bajorország és Észak-Tirol, úgy ahogy van **Lederhosen**-estől, **Drindl**-östől,
a sör-kolbász-perec szentháromság bűvkörében egy, és oszthatatlannak számít.

Valamilyen megmagyarázhatatlan bűvölet lengi körbe e régiót, ami ellenállhatatlanul fogságba ejtette a szívemet már
gyerekkoromban, amikor először láttam a *Sissi* trilógiát, meg a *Muzsika hangját*, meg a számtalan
kosztümös-kardozós-huszáros (itt is voltak ám huszárok!) filmet, amik nem feltétlenül a Habsburg-ok által elnyomott
magyarság keserédes sorsáról, és hősies lázadásáról szóltak. Vagy ott volt még a *Derrick* is, ami mai szemmel nézve nem
fest túl hízelgő képet Münchenről a sok gyilkosságával, de ellenpéldaként mindannyiunk kedvence *Pumukli* is müncheni,
bár sajnos Éder mester műhelyét már nem volt módomban felkeresni...

Fiatal felnőttként persze szombat késő esténként a Sat1 ismeretterjesztő műsorait nézve mélyreható ismeretekre tettem
szert a Bajor-Alpok hagyományaival kapcsolatban is, amik csak tovább érlelték bennem a meg nem fogalmazódott vágyat,
hogy nekem itt a helyem...de ez már más lapra tartozik :D

# \#1 - A családom

Nincs kérdés az első helyet illetően. **Zsike és Thomas**. Zsike nélkül nem lennék sehol, vele együtt értem el mindazt a
jót, ami most körülvesz: azt, hogy kiköltözhettünk ide, van egy jó munkám, van egy jó albérletünk egy gyönyörű helyen,
kedves szomszédokkal, van egy szép családi autónk, és itt van nekünk a kis Thomas is. Viszont az is biztos, hogy ha
nem költözünk ki, és marad minden a régiben: a lakáshitel, a stresszes munka, és az általános magyar viszonyok, akkor
gondolni sem mertünk volna a családbővítésre.
