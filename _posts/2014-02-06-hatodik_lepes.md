---
layout: post
title:  'Hatodik lépés: Utómunkálatok'
date:   2014-02-06 23:20:00 +0100
authorMoodKey: ''
authorMoodLabel: ''
location: 'Hochenschäftlarn'
illustration: ''
illustration_share: ''
category: 'hasznos'
categoryLabel: 'Hasznos'
tags:   [kezdolepesek, burokracia]
tagLabels: ['Kezdőlépések', Bürokrácia]
excerpt: 'A javával már elkészültünk, és csak két dolgot még kell elintézni, de amint ezeket is letudjuk...'
summary: 'A sorozat utolsó, de nem kevésbé fontos része.'
---

> Akkor mondhatjuk, hogy megálljunk,<br>Mert itt van már a Kánaán!

Na persze ez csak az irodalom előtti főhajtás volt. **Természetesen Németországban sincs kolbászból a kerítés.** Itt virsliből
van, mert azt szeretik jobban. De a tréfát félretéve, most essék szó arról is, amiért idejöttünk: az utómunkálatok.

# A tartalomból

* [OEP](/hasznos/hatodik_lepes.html#oep)
* [Végleges letelepedés](/hasznos/hatodik_lepes.html#vegleges-letelepedes)
* [Ideiglenes letelepedés](/hasznos/hatodik_lepes.html#ideiglenes-letelepedes)
* [Dokumentumok](/hasznos/hatodik_lepes.html#dokumentumok)
* [Adóbevallás](/hasznos/hatodik_lepes.html#adobevallas)
* ["Magad, Uram, ha szolgád nincsen!"](/hasznos/hatodik_lepes.html#manualisan)
* [Ügyfélkapu](/hasznos/hatodik_lepes.html#ugyfelkapu)

Azzal, hogy az itteni életünket elindítottuk, még rendezni kell az otthoni dolgainkat is. Nem lehet csak úgy eljönni,
és ott hagyni mindent, mint "kutya a Szaharát". Bár rengeteg a frusztrált és csalódott ember, aki dühből, dacból,
sértettségből kifolyólag magasról tesz arra, mi marad hátra. Vissza se néz, csak eljön, mindent feléget és csak a jövőbe
tekint. Valahol a lelki részét én magam is megértem, különben nem tudtam volna magam rávenni, hogy kijöjjek ide. De
kötelezettségeim akkor is vannak, amiket teljesítenem kell. Nem azért, mert kényszer, nem azért, vagy mert feszes a regula,
hanem simán csak azért, mert akarom.

## <a name="oep"></a>OEP

Az egyik dolog, amit meg kell tenni, hogy tudatod az otthoniakkal, hogy elhagytad az országot. Ezt két esetre szokás bontani:
* ideiglenes külföldön tartózkodás
* végleges külföldi letelepedés
#### <a name="vegleges-letelepedes"></a>Végleges letelepedés

Ezzel kezdem, mert erről tudok kevesebbet. Annyit tudok, hogy macerásabb, mert nem csak OEP (Országos Egészség Pénztár)
felé kell nyilatkozni, hanem a NAV (ex-APEH) felé is. Ezen kívül rendelkezni kell egy állandó külföldi lakcímmel, illetve
bevonják a személyidet is (ha minden igaz).

Több a macera, több az utánajárás, ráadásul szerintem nem is lehet mindent levélben elintézni, és visszacsinálni is nehezebb.
Aki emellett dönt, az alaposabban járja körül a témát, olvasson, kérdezzen, hívja fel az illetékes szerveket.

#### <a name="ideiglenes-letelepedes"></a>Ideiglenes letelepedés

Ez jelentősen könnyebb. Valamikor talán 2013 tavaszán hozták meg azt a rendeletet, hogy az ideiglenes külföldi tartózkodást
már nem kell bejelenteni, és a kint tartózkodás ideje sincs limitálva. Ugyanakkor az OEP-nek jelezni kell, hogy máshol
leszel biztosítva, mert két egészség biztosításod nem lehet egyszerre. Ha ezt elmulasztod, akkor jön a bünti, de csak ha
felfigyelnek rá. Ismerek embereket, akik nem foglalkoztak a dologgal és azóta sincs semmi bajuk, pedig még jóval a könnyítő
rendelet előtt jöttek ki.

Na de hogy azért ne legyen teljes az örömünk, egy meglehetősen kellemetlen kitételt azért tettek: a külföldi biztosítás
megkötésétől számított 15 napon belül jelezni kell az OEP felé írásban. Ezzel csak az a baj, hogy a bejelentő lapon nem
a szerződés aláírásának idejét kérik, hanem a biztosítás kezdetét.

Viszont az én _Krankenversicherung_-os papíromon az áll, hogy biztosítás kezdete a munkába állás napja (vagyis január 1.),
annak ellenére, hogy a szerződést magát január 13.-án kötöttem meg és írtam alá. Tehát nekem maradt uszkve kettő napom,
hogy Münchenből Budapestre elküldjek egy bejelentőt. Belátható, hogy esélytelen volt. Előbb se tudtam volna megtenni,
mert a bejelentőn meg kell adni a külföldi biztosító nevét és a biztosítási számot, ami szintén csak a szerződés ismeretében
lehetséges. Meg lehet próbálkozni csalni a dátumokkal:

* Visszadátumozod a bejelentő lapot és majd ráfogod a postára, hogy lassú volt. Ez azon bukhat el, ha a német postán túl
precízen pecsételnek, és olvasható lesz a feladás dátuma.
* A bejelentő lapon a biztosítás kezdetének az aláírás idejét adod meg. Ez jobban megmagyarázható, hiszen a szerződés
előtti időre nem tudsz visszabetegedni. És így azért több időd marad. Viszont lesz egy pár napnyi “lyuk”, amit még az
otthoni biztosítódnál töltöttél úgy, hogy fizetésed már nem volt, vagyis nem volt befizetve. Ezt lehet, hogy az OEP kiszámlázza.

Egy lehelletnyi könnyebbség, hogy az OEP ügyfélszolgálata szerint az is megfelelő, ha te Németországban kitöltöd a
bejelentő lapot, majd bescanneled, azt e-mailben hazaküldöd egy rokonnak, vagy barátnak, ő kinyomtatja és feladja postán.
Lényegesen gyorsabban (és olcsóbban) elér a célba. Én is így jártam el. Azt mondták, hogy amikor feldolgozásra kerül,
fognak küldeni egy levelet, hogy jó, nem jó, akármi.

<blockquote class="update">
    <p>
        <em>2017.12.21.</em><br>
        Nem küldtek semmit...
    </p>
</blockquote>

## <a name="dokumentumok"></a>Dokumentumok

Íme néhány dokumentum, ami jól jöhet, mert az OEP honlapja nem túl felhasználóbarát, amikor célzottan szeretne az ember
bármit is megtalálni rajta…

* [OEP telefonos menürendszer](http://www.kormanyhivatal.hu/download/4/88/81000/kontakt%20center%20men%C3%BCpont%20t%C3%A1bl%C3%A1zat.pdf) - A
könnyebbség kedvéért elmondom, hogy a központi számot kell hívni (+36 1 288 5100), majd amikor elkezdi mondani a magnós néni,
hogy "Budapest Főváros Kormányhivatal", akkor nyomjunk gyorsan egy 3-as gombot, majd, amikor belekezd az "Európa Uniós Ügy..."-be,
akkor meg egy 9-es gombot, és kisvártatva bejelentkezik az ügyeletes ügyfélszolgálatos. Érdemes őket reggel 8 és 11 között
keresni, mert ha az ügyfélszolgálatos (esetemben) hölgy arra jut, hogy kapcsoljon egy illetékest, akkor azt délben ebédszünet
miatt nem lehet elérni, fél kettőkor meg már azért, mert csak háromig lehet őket hívni.
* [E-104-es nyomtatvány](https://docs.google.com/document/pub?id=155F-fCqe7n3LzZ88805h0EgsDl2I-Rs1aVQqUCYVh7s) - amiről
az ügyfélszolgálatos hölgy nekem esküdözött, hogy nem az kell, hanem a "_Bejelentő lap TAJ számmal rendelkező magyar
állampolgár részére, aki EGT tagállamban biztosított személy_" című nyomtatvány. Csakhogy az E-104-nek is ez a címe...
Mindenki a megfelelő helyen a megfelelő adatokkal töltse ki. Én lakóhelynek és levelezési címnek is a magyarországi
címemet adtam meg, elvégre az állandó lakcímem továbbra is az maradt. Hála a lakáshitel miatti röghöz kötésnek...
Most egyelőre várom a fejleményeket, hogy küldjék az levelet, hogy megtudjam, hogy akkor most rendben vagyunk-e.

<blockquote class="update">
    <p>
        <em>2017.12.21.</em><br>
        Itt sem rémlik, hogy kaptam volna bármit is. Ha jól emlékszek, felhívtam megint őket, hogy ugyan mi van már, kell-e izguljak, vagy sem.
        Végül is nem kellett, mert a rendszerben benne volt, hogy "kiléptetve".
    </p>
</blockquote>

## <a name="adobevallas"></a>Adóbevallás

Mivel előző évben még Magyarországon dolgoztam, ezért most adóbevallást kell tennem. Sajnos az előző munkahelyemen nem
akarták megcsinálni az adóbevallást, 600 alkalmazott esetén gondolom elég nagy meló lett volna. Mindegy, tavaly is
magamnak csináltam, adtak egy papírt, amin rajta voltak az adatok, aztán letöltöttem a NAV oldaláról a megfelelő
nyomtatványt, amiben volt három mező ahova a másik papírról kellett bemásolni számokat. Szépen meg volt jelölve, hogy
hányadik sorból kell kiolvasni az ott feltüntetett számot. Egyszerű volt, nagyszerű volt, gyorsan letudtam.

És pont ennek a gyorsaságnak lettem most az áldozata, mert ha azt vesszük, hogy tavaly az év 525 600 percéből
(365 nap * 24 óra * 60 perc) csupán kemény 10-et foglalkoztam az adóbevallással, könnyen belátható, hogy mostanra miért
ment ki a fejemből az egész.

Két órát szenvedtem a papírokkal, amik sehogy se akartak összepasszolni a hivatkozott adatok szempontjából, mire végül
arra a következtetésre jutottam, hogy a cégtől való kilépés alkalmával ezúttal másfajta adóelszámolásos papírt kaptam,
mint tavaly.

#### Az 1 oldalas adóbevallás

Ha módod van rá, akkor eleve a **13M30**-as igazoló lapot kérd a cégtől, mert a **1353 ADÓNYILATKOZAT** című nyomtatvány
ennek a lapnak a soraira fog hivatkozni. Beírod a három számot, kinyomtatod, aláírod, postázod, és hátradőlsz.

<blockquote class="update">
    <p>
        <em>2017.12.21.</em><br>
        Mivel a nyomtatványok számozása minden évben változik, így a fenti leírás csak tájékoztató jellegű.
    </p>
</blockquote>

## <a name="manualisan"></a>"Magad, Uram, ha szolgád nincsen!"

Mikor beláttam, hogy ez így - a megfelelő dokumentum, és könyvelői képzettség híján - magasan meghaladja a képességeimet,
más megoldás után néztem, és meg is találtam a **1353NY** nyomtatványban. Ebben kellő alázattal és tapintattal felkérem
a mélyen tisztelt Nemzeti Adó- és Vámhivatalt, hogy készítse el helyettem a saját adóbevallásomat. Hogy ezt rosszul
tettem-e, azt majd az idő fogja eldönteni. Próba, szerencse.

<blockquote class="update">
    <p>
        <em>2017.12.21.</em><br>
        Nem tettem rosszul, sőt ez az ajánlott módszer. Igazából nem vagyok biztos benne, de talán már az alapértelmezett is.
    </p>
</blockquote>

## <a name="ugyfelkapu"></a>Ügyfélkapu

Egy volt kollégám mondta, hogy erre az egy dologra tényleg érdemes megcsináltatni az Ügyfélkapu regisztrációt, mert így
nem kell nyomtatással, meg postázással vacakolni, a digitális aláírásod fog igazolni. És akárhonnan intézhető, ahol van
Internet kapcsolat. Viszont az Ügyfélkapu regisztrációhoz időpontot kell foglalni (célszerű a legközelebbi alkalmas
hivatalnál, nem kell a lakhely szerinti helyre menni) és személyesen kell igazolni, hogy Te tényleg Te vagy. Úgyhogy ezt
mindenképpen még a kiutazás előtt intézzük el. Bár ezt illett volna az Első lépésnél is leírnom, de majd utólag beleszerkesztem.

Azt azért meg kell jegyeznem, hogy nekem csak egyetlen jövedelem forrásom volt, így nem kellett kistermelői bizbaszokat,
meg jövedelmen kívüli bevételeket elszámolni. Majd biztos a napi 10 óra munka, meg a 3 óra ingázás mellett még lett volna
erőm/kedvem fusizni is... Nekem nem volt – mert a szabadidőm megfizethetetlen -, de sokaknak van, ami miatt mély
tisztelettel adózok nekik, és megemelem a kalapomat előttük.

Ezzel elérkeztem a "Kezdő lépések" sorozatom végére. Ha egyik-másik témával kapcsolatban hozzájutok valami új információhoz,
akkor természetesen azokat a megfelelő bejegyzésbe bele fogom írni.
