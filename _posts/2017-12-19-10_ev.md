---
layout: post
title:  '10 év'
date:   2017-12-19 15:02:23 +0100
authorMoodKey: ''
authorMoodLabel: ''
location: München
illustration: '10_ev/10_ev.png'
illustration_share: '10_ev/10_ev_600x600.png'
category: 'naplo'
categoryLabel: 'Napló'
tags:   [lakashitel, chf, tapasztalat, bank]
tagLabels: [Lakáshitel, CHF, Tapasztalat, Bank]
excerpt: 'Kereken ma 10 éve, hogy jövőképpel, tervekkel, naivan és tudatlanul aláírtunk egy Svájci Frank alapú jelzáloghitel szerződést. Aztán jött, aminek jönnie kellett...'
summary: 'A boldogság, a félelem, a pánik és a talpra állás 10 éve.'
---

# 2007. december 19.

Mondhatnám, hogy úgy emlékszek az egészre, mintha csak ma történt volna. De ez nem igaz. Nem emlékszek a részletekre. Nem emlékszek rá,
hogy kezdődött el. Az még megvan, hogy előtte egy őszi napon elmentünk a lakásbörzére Budapesten. Nézelődtünk, tervezgettünk.
Az is megvan, hogy aztán jártuk a bankokat, hogy hol adnak hitelt használt ingatlanra minimális kezdőtőkével. Az OTP, az Erste
és a Volksbank is elhajtott, mondván, hogy amit mi fel tudunk mutatni - azaz egy programozói és egy pedagógusi fizetés - az
alig több, mint a minimálbér. Érteni kellett volna a jeleket, de elvakított a... nem is tudom mi. Nagyravágyás?

Aztán előtte vagy utána - itt már teljesen összemosódnak a képek a fejemben - valahogy eljutottunk e történet kiinduló pontjához.
Egyszer csak felbukkant a &ast;&ast;_cenzúrázva_&ast;&ast; Bank csillogó-villogó vadonatúj, kezdőtőke nélküli, Svájci Frank alapú jelzáloghitele új építésű ingatlanokra.
Aki akkoriban értett hozzá, az tudta, hogy ez egy olyan nyilvánvaló csapda, amilyent a prérifarkas szokott építeni a gyalogkakukk
számára a rajzfilmben.

<figure>
    <img src="/assets/img/blog/2017/10_ev/gyalogkakukk.jpg" alt="A mesterterv">
    <figcaption>A mesterterv</figcaption>
</figure>

Csakhogy ezúttal a prérifarkas palimadarakra vadászott. És azok be is szálltak a csapdába, csapatostul.
Egy egész országnyi palimadár.

2007. december 19.-én aláírtuk a hitelszerződést. Boldogan, önként, reménnyel és tervekkel telve, csillogó szemekkel tekintve a
csodálatos jövő felé. `89 000 Forint havonta, 25 évig.` Hahaha, na persze...

## A pánik

Ó, azok a fránya mézes-mázos verbális beetetések! Ha kicsit is őszintének hat, mindig bedőlök nekik...

> Ááá, nem valószínű, hogy olyan mértékben változna az árfolyam, hogy valaha is 100 000 Forint fölé menjen a törlesztő...

> Nekem is van CHF hitelem, ez most a legmegbízhatóbb.

Aljas, kígyónyelvű cselszövők eldobható játékszerei, s egy gondosan kitervelt, alaposan betanult és mesterien kivitelezett
rendszer prédái lettünk. Attól a pillanattól fogva, hogy tudatlanul és naivan, bízva a tisztességben, az etikában és az
adott szó erejében beléptem a bankba, a helyzetem meg lett pecsételve.

**Ki a hibás?** Én. Természetesen, és ezt nem is tagadom. Tudtam, mi a kamatos kamat, tudtam, mi az árfolyam... Tudtam, de
nem értettem. Hittem abban, hogy a bank tisztességes, és hogy a kölcsönös előny, mindenkinek előny. Álmomban sem gondoltam, hogy
egy bank a rövidtávú haszon érdekében, szóban ígérget, félretájékoztat, nem vázolja fel a kockázatokat, magyarán mindent
elkövet - amit nem lehet utólag bizonyítani -, hogy még egy adóssal több legyen a listáján. Ezt tisztességtelennek tartom.
De ilyen a kapitalizmus. És én vagyok a hibás, mert vakon bíztam a bárdját fenő hóhérban, amikor azt mondta, hogy hallgassam
meg, hogy nyüzsögnek a szúk abban a szép nagy, vértől áztatott tőkében...

Aztán az első kamatperiódus után már nem volt olyan őszinte a mosolyom. Mintha egy büdös ponttyal vágtak volna képen. A
89&nbsp;000 Forintos havi törlesztő felugrott 106&nbsp;000 Forintra, majd 121&nbsp;000, 134&nbsp;000, 155&nbsp;000
és az ötödik évben már járt 160&nbsp;000 Forint felett is.

Kezdetben vergődtem, kapálóztam, kerestem a kiutat: osztottam, szoroztam, hibát kerestem a rendszerben, de amikor már
azt hittem, hogy végre találtam egy kapaszkodót, ami alkuképessé tesz, akkor a banki ügyintéző hölgy flegmán odafordult a
kollégájához, hogy tájékoztassa:

> Az úr számolt...

Majd jót nevettek. Igen, nevettek, nem csak képletesen, hanem bele a szemembe. Láttam az amalgámot a jobb alsó őrlőben...

## Az összeomlás

Na azért annyira nem kell túldramatizálni, de tény, hogy rossz passzban voltunk. Szó szerint fillérekre számoltuk ki, hogy
miből mennyit vásárolhatunk, mert, ha késünk a törlesztővel, akkor még ennyi se lesz a végén.

**Újabb hiba:** Hittem, hogy ha tisztességesen fizetem a törlesztőt, és soha sem kések, akkor előbb-utóbb lesz valami "jutalmam"
azokkal szemben, akik szintén tudnák fizetni, de szarnak bele. Nem így lett. Aki tud fizetni, fizessen, mert valamiből
pótolni kell a nem fizetők által okozott bevételkiesést.

Ahogy kamatperiódusonként emelkedett - vagy jobb esetben stagnált - a törlesztő, úgy ment lejjebb és lejjebb az általános
hangulatom: állandóan rossz kedvű voltam, egyre kevesebbet mosolyogtam, romlott a munkamorálom, és még a kollégáimat is
sikeresen demotiváltam. Ezek végül 2011-ben arra kényszerítettek, hogy munkahelyet váltsak. A mai napig sajnálom, hogy ilyen
rossz szájízzel történt a válás, mert sokat kaptam attól a cégtől.

Az új munka csak időlegesen tudta elodázni a rossz hangulatot. Egy kicsit több pénztől kicsit meg tudtam nyugodni. De ez a
munka olyan szinten lett egyre stresszesebb, hogy akkor meg már az készített ki. Konkrétan nem láttam kiutat. Egyik oldalról
a bank szívja a vérem, a másik oldalon a munka emészt, én meg a kettő között sorvadok. Hova menekülhetnék? Senki sem tud segíteni,
sehova nem tudnék elbújni. Nincs meg bennem az a zsiványság, hogy csapot-papot otthagyjak, és új életet kezdjek valahol máshol,
és tegyek a következményekre... De tényleg nincs meg? Vagy nem olyan formában?

## Pislákoló 20 Wattos izzó az alagút közepén

Az akkori munkaadóm ilyen-olyan indok által vezérelve - amit nyilvánvalóan nem fognak az egyszeri munkás orrára kötni -
úgy döntött, hogy kiköltözik Luxembourgba, és lehet pályázni a helyekért. Esetemben mindkét fél részéről kölcsönösen egyértelmű
volt, hogy nem megyek velük. Nekem a felkínált fizetéssel volt bajom, hisz nem elég, hogy Európa egyik legdrágább városában
kellene valahogy megélnem, de még ezt a nyüves hitelt is fizetnem kellene, arra meg az nem elég. A cégnek meg simán nem
volt jó a hozzáállásom a dolgokhoz: nem akartam 0-24 ügyeletet vállalni, meg amúgy sem vagyok akkora spíler, hogy ne tudnának
pótolni... Az a büdös ponty megint jól arcon csapott.

Ezzel egy időben jött az ötlet, hogy ugyan miért ne próbálkozhatnék meg külföldön, ha van az a fizetés, ami kiadja a matekot.
Magyarországon akkoriban a szaktudásom és a fizetésigényem két különböző ligában versenyzett, így hát belevágtam a keresésbe.

Ennek egyik kézzel fogható eredményeképp sikerült leszerveznem három állás interjút Londonban egy hűvös novemberi hosszú hétvégére. Összekuporgatott
tartalékunkat latba vetve megvettem a létező legolcsóbb repülőjegyet, és az angol pontosságra támaszkodva, utazási tervet készítettem.
Ugyanakkor számolva a felhígult angol társadalom demográfiai sokszínűségével, biztos-ami-biztos alapon csináltam A, B, C és D tervet is,
csakhogy ne érjen meglepetés. Mint ott helyben kiderült, jól tettem. Többnyire a B és C időtervek váltak be...

Szállást egy kellően alsó-közép kategóriás, kollégiumszerű szállóban foglaltam, mert nem nyaralni jöttem, pláne, hogy a nap délben
szemmagasságban derengett. Minden perc és minden Penny ki volt számolva, csak a célra fókuszáltam. A fejvadász, aki az ott töltött
3 napon a segítségemre volt, gyorstalpalót adott a kiszemelt cégekről, elkísért és bemutatott. Hálás vagyok neki, bár akkor még sem
ő, sem én nem tudtuk, hogy a jövő egészen mást tartogat számomra.

Történt ugyanis, hogy a londoni kiruccanást megelőző este lebonyolítottam egy Skype-os interjút egy müncheni székhelyű start-up céggel.
Angolul... merthogy a cég annyira sok országból szívja fel a fiatal tehetségeket, hogy már cégen belül az angol lett a sztenderd.
Szóval az interjú lezajlott, amit követően, még azon melegében küldtek emailben egy próbafeladatot. Gondoltam, ne ezen múljon, ott helyben meg is csináltam,
beleadva apait, anyait. Úgy fogtam fel, hogy legalább gyakorlok Londonra. Hajnal kettőre végeztem is, átküldtem emailben, majd
megpróbáltam aludni kicsit, mert ötkor már kelni kellett, hogy elérjem a gépet.

Szóval vissza Londonba. Lement a három interjú, kettő egész jól sikerült, egy viszont egyértelműen nem. Ők nem engem kerestek, én
meg nem őket, ennyi. Gondoltam, ha a maradék kettőből az egyik bejön, már az is jó.

Csakhogy az utolsó nap estéjén kaptam egy emailt Németországból, a csatolmányban egy szerződéssel. Benne a január 1.-i kezdés,
és a kért fizetés. Azt hittem rosszul látok. Hirtelen nem is tudtam, mit tegyek, azt gondoltam, hogy alszok rá egyet. Ez a
gyakorlatban azt jelentette, hogy nagyjából 3 perccel később - miután páromnak elújságoltam a dolgot - visszaírtam, hogy
elfogadom és hamarosan visszaküldöm a szerződést aláírva.

## Epizód IV: Új remény

2013 december 30.-án kiköltöztem Németországba, kölcsön pénzből, nulla német nyelvtudással. És még mindig itt vagyok. Sőt
vagyunk, mert a párom is kijött a macskánkkal együtt. Sőt azóta már egy csodálatos kisfiúval is bővült a családunk. Az ő
nevét viseli e blog: **Thomas**

Az elmúlt négy évben a kilátástalanságot felváltotta a tervezhető jövő, a rossz kedvet a mosoly, a reményvesztettséget a lassú,
de biztos haladás, a fásultságot az életkedv, a stresszt a nyugodt éjszakák. Mindez annak köszönhető, hogy tanultunk a
múltban elkövetett hibáinkból, és hogy végre egy olyan rendszer részei vagyunk, ami betartja a játékszabályokat. Élni és élni hagyni.

Ma 10 éve, hogy egy életre szóló leckét kaptunk. De hiszem, hogy enélkül, még mindig valahol a magyar valóság mocsarában
evezgetnénk céltalanul, az Éjjel-Nappal Budapest és a Barátok Közt fémjelezte agysorvasztó mételyben. Mindez egy próba volt,
amit vagy teljesítünk, vagy elbukunk. Sokszor rezgett a léc, de a párom mindig tartotta bennem is lelket, amikor én már
feladtam volna, és mindenben támogatott, és támogat azóta is.

És a hitel? Ha minden a tervek szerint halad, - bár megfoghatatlan külső erők még tettek egy utolsó kísérletet, hogy mindent
dugába döntsenek - akkor már csak hetek kérdése, és megszabadulunk az ingatlantól, és a felette fekete felhőként gomolygó
hiteltől is. Szívből kívánjuk az új tulajdonosnak, hogy a kis lakásunkban több öröme legyen, mint amennyiben nekünk volt részünk.

És a jövő? A hitel után egy kicsivel még könnyebb lesz. Aztán majd meglátjuk. Ahogy a Terminátor 2-ben is mondták:

> Nincs végzet, csak ha magad is bevégzed.
