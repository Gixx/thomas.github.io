---
layout: post
title:  'Irány az ovi!'
date:   2019-05-18 16:52:00 +0100
authorMoodKey: ''
authorMoodLabel: ''
location: Fürstenfelbruck
illustration: 'irany_az_ovi/sonnenschein.png'
illustration_share: 'irany_az_ovi/sonnenschein_600x600.png'
category: 'naplo'
categoryLabel: 'Napló'
tags:   [ovoda,fuerstenfeldbruck]
tagLabels: [Óvoda,Fürstenfeldbruck]
excerpt: 'Régen nem írtam már a blogon. Ennek egyrészt az az oka, hogy semmi érdemleges nem történt az utóbbi időben, másrészt alkotói válság lett úrrá rajtam. Egyszerűen minden más érdekesebbnek tűnt, mint leülni is írkálni. Ha nem jön, akkor nem kell erőltetni.'
summary: 'Na, ezt is letudtuk!'
description: ''
---

<sub>Fotó: <a target="_blank" href="https://www.awo-obb-kinder.de/unsere-kitas/763-awo-kindertagesstaette-sonnenschein-fuerstenfeldbruck/start/">Fürstenfeldbruck egyik óvodája a sok közül - AWO Sonnenschein</a></sub>

Aminek apropóján most mégis klaviatúrát ragadtam az nem más, minthogy a kis Thomaska szépen cseperedik, és lassan ideje 
lesz, hogy az oviban szocializálódjon. Látjuk rajta, hogy szereti, és igényli más gyerekek társaságát, de ezt nem könnyű 
kivitelezni sem télvíz idején, sem ebben a mostani meglehetősen hűvös, és esős tavaszi időben, mert az összes játszótér 
kong az ürességtől. Ami tőlünk telik megtesszük, de az kezd kevés lenni. 

Sebaj, irány az ovi! Jó lesz, legalábbis bízok benne. De mivel még sose csináltunk ilyet, joggal merült fel bennünk a kérdés: 

> Na de hogy is megy ez az egész 2019-ben Dél-Bajorországban? 

Illetve ez a kérdés ilyes formában csak most, a blog kedvéért öltött testet, az igazság az, hogy **EZT IS** Zsike 
intézte - hogy egyem a zuzáját. Mert ő nem olyan introvertált, mint jómagam, és ő tényleg szokott hús-vér emberi 
lényekkel információcsere céljából találkozni, hogy ott igazi, párbeszéden alapuló kommunikációt folytasson. Én meg csak 
begyűjtöm tőle a zanzásított lényeget.

## Az ovi helyért küzdeni kell

Ez volt az legelső információ, amihez sikerült hozzájutni. Itt ugyanis az ovi nem kötelező egészen az iskolakezdés előtti 
utolsó évig, ami a mai köznyelvben az iskola előkészítőt jelenti. Az én időmben még “_naccsoport_”-ként futott.

És ami nem kötelező, az nem biztosított. És ami nem biztosított, az korlátozott mértékben hozzáférhető. És amiből nincs 
elég, azért öldöklő harc folyik - képletesen értve természetesen.

Amit fontos tudni: ha nem jut be a gyerek 5 éves kora előtt, akkor a rendszer széttárja a karját, hogy “Ez van!”. És ha 
nem jut be, akkor ha anyu szeretne dolgozni menni, nem fog tudni. Kérdem én: ilyen esetben ki fogja kompenzálni a 
családot a kiesett jövedelemért? Senki. Ugyanis, amit a gyerektámogatáson (Kindergeld) felül kapunk a bajor államtól, az 
csak a gyermek 3 éves koráig jár (ez valami extra dolog, kifejezetten Bajorországban). A szülői támogatás (Elterngeld) 
meg csak a gyermek 1, vagy 2 éves koráig jár attól függően, hogy kívánja felosztani az összeget a szülő, szóval annak már 
régen vége. Másra az én fizetési sávom miatt viszont nem vagyunk jogosultak.

Úgyhogy céltudatosan, és határozottan kell nekiállni a dolognak. Utánajárni, tervezni, stratégiát kidolgozni. Mert itt 
most győzni kell! Aztán lehet, hogy majd szeptemberben már csak nevetni fogok magamon, hogy mennyire túlspiláztam a 
dolgokat. Úgy legyen!

## Hogyan válasszuk ki a legjobb ovit?

Előre szeretném leszögezni: szándékosan nem fogom egyszer se leírni, hogy éppen  melyik intézményről van szó, mert nem 
akarok senkit sem befolyásolni, és pláne nem akarom egyiknek sem túl jó vagy rossz hírét kelteni egyszeri benyomás alapján.

Tehát a választás. Egyrészt már említettem, hogy anyuka, azaz Zsike, egyfajta információs központként is kiválóan 
funkcionál: mindent begyűjt, szortíroz, és elemez, ami az anyasággal és a gyerekneveléssel kapcsolatos. Le a kalappal 
előtte. Másrészt apuka, azaz én, viszonylag otthonosan mozgok az Internet barátságosabbnak nevezhető féltekén, és képes 
vagyok a Google keresőt minél furmányosabb kérdésekkel bombázni úgy, hogy a számomra releváns érdemi válasz benne legyen 
az első tíz találatban. Nem mindig egyszerű, azt azért tegyük hozzá.

Zsike módszere annál pontosabb, minél több független forrás erősíti meg az adott információt. Ez rendszerint pompásan 
működik, hála az ilyen-olyan közösségi oldalas csoportoknak.

Az én módszerem viszont csak akkor ér valamit, ha a német óvoda-pedagógia közösség képes felzárkózni a XXI. század 
kívánalmaihoz. És itt van a dolog buktatója. Ugyanis rengeteg óvodának nincs saját weblapja. Jobb esetben egy gyűjtő 
oldalon található a semminél egy picivel több információ, de sokszor csak a Google-térkép mutatja kis jelölővel, hogy 
szerinte ott van az óvoda, amit keresek, és **TALÁN** van egy telefonszám is hozzá.

Ugyanakkor amelyik óvoda rendelkezik saját weblappal, még az sem garancia arra, hogy egy naprakész információkkal 
frissített mini-portált takar. Sokszor ezek csupán egy egyszer kifizettett, böngészhető prospektusok, amik tartalmaznak 
mindent, hogy miért jó oda járatni gyermekünket, de a beiratkozás menete és/vagy időpontja - lévén, hogy ez utóbbi évről 
évre máskorra esik - már nem szerepel az oldalakon. Van viszont telefonszám. Telefonálni viszont utálok.

Kényelmesen jó előre összeszedtük a szájhagyomány útján jónak tartott óvodákat, tartalmilag megtámogatva mindennel, 
amit találtunk róluk az Interneten.

### FONTOS! 

Az óvodai beiratkozási időszak mindig év elején kezdődik, és nagyjából március idusáig tart. Kivételek persze mindig 
akadnak. Ez a fenti állítás a lakókörzetemre mindenesetre igaz.

## Tag der offenen Tür, azaz nyílt nap

Nyílt nap többször is előfordulhat óvodánként, de beiratkozásos nyílt nap, jelenlegi tudásom szerint csak egyszer van 
évente (ismétlem: amennyire én tudom). Tavaly már voltunk egy ilyenen, gondolván furfangosan, hogy előre beköszönünk, 
de már akkor jelezték, hogy túl korai, és nincs elő-regisztrációra lehetőség. Ennek ellenére szétnézhettünk, és el is 
döntöttük, hogy az az adott intézmény nem korrelál a mi elképzeléseinkkel. Úgyhogy vártunk egy évet, egészen idén januárig.

Így tehát, egy kellemes, szerdai napon Thomaskát a napi rutinjából kizökkenve felkerekedtünk, hogy belevessük magunkat 
a gyermeknevelés következő fáziásába. A “_Tag der offenen Tür_” tükörfordításban azt jelenti, hogy a “_Nyitott ajtó napja_”. 
És valóban, az ajtó nyitva volt. Legalábbis olyan értelemben, hogy a kilincset lenyomva be lehetett jutni az épületbe, 
mert máskor bizony csengetni kell, és bentről nyitják ki.

Bejutván egy kellemes hangulatú, tiszta, rendezett kis aula tárult elénk - lakásban egy nappali méretű lenne, de az 
óvodai viszonylatban szerintem aula. Családok sürögtek-forogtak mindenfele, szemrevételezték, hogy vajh’ megfelelően
tudja-e majd szolgálni gyermekeik igényeit az intézmény, és közben porcicák után kutatva próbálták feltűnésmentesen 
végighúzni az ujjaikat a bútorokon. A gyerekek egy része önfeledten rohangált, míg mások megszeppenve karolták át apu 
vagy anyu lábát. Nem úgy Thomas! Felismervén a helyben rejlő potenciált, egyből értésemre adta, hogy most azonnal 
szabadítsam meg a csizmától, kabáttól, meg a többi kültérre való alkalmatosságtól, amit magától csak tetemes 
időveszteséggel tudna kivitelezni. És ugyebár minden elvesztegetett másodpercért kár. Ezt magamban bíztató jelnek 
könyveltem el.

Betértünk az első helyiségbe, ami feltehetőleg különböző csoportos foglalkozásoknak adhat helyet. Nagy asztalok, sok kis 
székkel. Jelenleg ezt használták a beiratkozáshoz. A szülők kérdeztek, az óvónők válaszoltak, a gyerekek rámoltak. Zsike 
szerzett valahonnan egy űrlapot, így azzal a lendülettel le is kuporodtunk az egyik, Hobbitokra méretezett tárgyaló 
asztal mellé, hogy minden tudásunkat latba vetve kitöltsük azt. De az űrlapról majd később még értekezek. Amíg mi az 
adatkitöltéssel foglalatoskodtunk, addig Thomas egy Jackson Pollock festményt rögtönzött a színes tollaimmal egy lapra.

Amikor ez megvolt, és beszéltünk még egy óvónénivel is, elindultunk körbenézni. Elsőre egy zeneszobának kikiáltott 
helyiségbe tévedtünk, ahol való igaz, tele voltak a polcok mindenféle dobokkal és egyéb ütős zajkeltő eszközökkel. 
Fejben már kezdtem számolgatni, mennyibe fog kerülni a Thomaska által majdan esetlegesen beszakított dob, és az összetört gitár.

A második helyiség egyfajta játszószoba volt rengeteg féle-fajta játékkal, és itt elvesztettük a befolyásunkat Thomas 
felett, mert ő azonnal meglátott egy Lego Duplo-s dobozt, és jött a szokásos könyörgős-könnyezős dráma, mert neki a 
Lego az a non plus ultra. Kis győzködés és csititgatás után végül sikerült rávenni a zsákmány feladására.

Ez volt az első óvoda, amit megnéztünk. Ezen kívül még két másikat is megnéztünk az elkövetkező két hónapban, hasonló 
élményekkel gazdagodva. Az egyik zeneileg nyújtott többet, a másikban volt egy szivacslabdás “medence”, amibe Thomas 
azonnal belevetette magát, a harmadik meg annyira öko volt, hogy simán elkezdtem arról ábrándozni, milyen jó kis 
vadászház lehetne ebből majd a nyugdíjas éveimre...

## Beiratkozás Fürstenfeldbruckban

Ismerősöktől, kollégáktól, fórumokról tudjuk, hogy nem mindenhol alakul úgy a beiratkozás menete, mint nálunk Fürstenfeldbruckban. 
Logikusnak tűnő felállás, hogy a beiratkozásról az adott intézmény dönt. Nos, a mi kis városkánkban ez nem így működik. 
Itt a polgármesteri hivatal dönti el, ki és “hova” mehet. A hova természetesen azokra a helyekre értendő, amit a szülő 
megjelöl. De hogy milyen szisztéma szerint történik a kiválasztás, az nem publikus, mi sem tudjuk.

Amikor az első nyílt napon Zsike beszerezte a nyomtatványt, akkor még nem voltunk teljesen tisztában a folyamat mibenlétével. 
Gondoltuk, majd megkapunk minden hiányzó információt menet közben. Ezek a következők voltak:

### Indoklás

Meg kellett indokolni, hogy miért szeretnénk a gyermekünket óvodába járatni “idő előtt”. Itt megjelöltük, hogy nyelvtanulás,
 mert bár Thomaska itt született, és már 3 éves, és úgy vettük észre, hogy érti a magyar beszédünket, és a német meséket
  egyaránt, de beszélni nem nagyon akaródzik neki.

Meg kellett továbbá adni, hogy apu meg anyu dolgozik-e, vagy szeretne-e dolgozni. Itt elbizonytalanodtunk, hogy ha apu 
dolgozik, és anyu nem - hisz Thomas előtt csupán egy integrációs nyelvtanfolyamos kurzusra volt ideje, így adóköteles 
munkára már nem volt ideje - az vajon nem hátrány-e, mert úgy is elsülhet, hogy apu dolgozik, akkor van pénz, anyu nem
dolgozik, akkor ráér a gyerekkel lenni. Épp ezért odaírtuk, hogy anyu munkakeresésben van.

### Négy óvoda mind felett 

Egy listán, ami az összes helybeli óvodát tartalmazta, meg kellett jelölni legfeljebb négyet, sorszámmal jelezve a 
fontosságukat (1: nagyon nagyon nagyon szeretnénk, lécci lécci!, 4: hát ha nincs más, ez is jó lesz). A nekünk segítő 
óvónő jelezte, hogy ez a nyomtatvány minden óvodában ugyanaz, úgyhogy csak egyszer kell kitölteni, és minden megjelölt 
óvodába magunkkal kell vinni, és ott lepecsételtetni, és amikor minden pecsét megvan, be kell vinni a polgármesteri 
hivatalba. De a négy legfeljebb helyet már ott be kellett írni, később nem változtatható, mert amint kitöltjük, 
lefénymásolják maguknak. Ez bevallom váratlanul ért minket, mert a mi terveinkben csak 2 “biztosan tudjuk, hogy jó hely” 
szerepelt, és pár “biztosan nem akarjuk”, de így, hogy egy kvázi kőbe kell vésni, és erre tesszük fel Thomaska jövőjét, 
nem számítottunk. Ezért gyorsan tanakodtunk, hogy akkor csak be kéne még jelölni valamit, mert ki tudja be kerülünk-e a 
két addig megjelölt hely valamelyikébe. Zsikének szerencsére sikerült valahonnan előszednie egy információs emléket egy 
közelünkben található harmadik oviról is, így azt is bejelöltük. Negyediket már nem tudtunk megadni, mert vagy tényleg 
semmit nem tudtunk rólunk, vagy tudtunk, hogy az ismerőseink nem ajánlják.

### Leadási határidő

A kitöltött és lepecsételt nyomtatványokat március 15.-ig kellett bevinni a Rathaus-ba. Ez akkor vált neccessé, amikor 
a 3. helyre bejelölt oviba csak napokkal előbb kaptunk “beiratkozási időpontot”. Bár ez utóbbi nem volt rossz, nem is 
bántuk, hogy sorrendben tényleg a harmadik. Ugyanakkor egy fontos információval is gazdagodtunk. Bár hivatalosan nem 
szólhatott volna a kedves óvónő, de az indokláshoz írt “anyu munkát keres” részt egy külön pont alá is ki kellett volna 
fejteni. Ezt a korábbi helyeken nem közölték, illetve az adott pont szövegezése sem utalt erre. Úgyhogy oda is beírtuk, 
és hisszük, hogy ez is számított a döntéshozatal során. Sajnos késő bánat, de nem volt eszemben, hogy lemásoljam a 
nyomtatványt, amíg még nálunk volt, most biztos nagyobb segítség lenne.

### A piszkos anyagiak

Minden ovinak van egy alapdíja, amikre jöhetnek az extrák. Alaphelyzetben az ovi reggel 8 és 12 között működik, ebéd 
nélkül. Ha kell ebéd, fizess! Ha délután kettőig szeretnéd ott hagyni a gyereket, fizess! Ha még tovább, fizess még 
többet! Így aztán nem csoda, hogy a díjak elég hajmeresztő szinteket tudnak megütni. Most az egyik ovinak a honlapját
böngészve azt látom, hogy a 4 órás megőrzés havi 82€, a 8 órás 117€, a 10 órás meg 135€. És ez még csak az ovi, az igazi 
legatyásítás a bölcsiben van, de azt mi kihagytuk.

<figure>
    <img src="/assets/img/blog/2019/irany_az_ovi/ovi_01.png" alt="Óvodai díjak">
    <figcaption>Óvodai díjak</figcaption>
</figure>

Ezen kívül még van havi díja az italoknak, a játékoknak meg a nasiknak is. Az étkezésnek napi díja van, vagy legalábbis, 
ha az adott napon az ottani kaját eszi a gyerek, akkor azt ki kell fizetni.

<figure>
    <img src="/assets/img/blog/2019/irany_az_ovi/ovi_02.png" alt="Egyéb díjak">
    <figcaption>Egyéb díjak</figcaption>
</figure>

Az árak érdekes módon óvodánként változnak, láttunk ennél drágábbat és olcsóbbat is. 

<blockquote class="update">
    <p>
        Pletyka szinten értesültünk róla, hogy a Müncheni “minden ovi ingyenes a városban” bejelentés után Fürstenfeldbruck 
        vezetése is tervez valamilyen támogatást bevezetni. Ha teljes ingyenességet nem is, de úgy értesültünk, hogy egy 
        maximum 100€ összegű támogatás várható majd, ami nem is annyira kevés.
    </p>
</blockquote>

### Várakozás

Amikor leadtuk a nyomtatványt a polgármesteri hivatalban, nincs más dolgunk, mint várni. Elvileg olyan május 15. 
magasságáig. Kezdetben türelmesen, idővel egyre elbizonytalanodva, míg a végén már magunkat hergelve, hogy: 

> Ha tizenötödikéig nem válaszolnak, akkor bemegyek, és az asztalra csapok! 

És ahogy az lenni szokott a közösségi média kiváló táptalajt nyújt a rémhír terjesztőknek, és a saját egyszeri negatív 
tapasztalát egyetemes igazságként megéneklő harcedzett anyatigriseknek. Így történhetett, hogy olyan elképesztő dolgokat 
állítottak egyesek, miszerint, ha nem veszik fel a drága gyermeket sehova se, akkor nem szólnak, nem értesítenek. Ez 
számomra teljesen hihetetlen, és logikátlan. Mert akkor honnan tudná is az egyszeri szülő, hogy akkor most nem vették 
fel a gyereket, vagy csak a levél kallódott el, vagy valami egyéb hiba történt? Vár majd szeptemberig, hátha kiderül?
 Ugyanmár! Szóval aki azon kapná magát, hogy ezen izgul, ne tegye. Ha mégse jönne értesítés, szépen be kell menni a 
 hivatalba, és meg kell érdeklődni.

## Na most akkor mi van velünk?

A “határidő” lejárta előtt pár nappal, már május 8.-án megkaptuk az értesítést, miszerint örömmel tudatják a kedves 
szülőket, hogy gyermekük felvételt nyert az első helyen megjelölt intézménybe. Szóval most nagy az öröm és a boldogság, 
Thomas is várja, legalábbis akármikor kérdezzük, mindig határozott “Ja!” a válasza. Reméljük, jól döntöttünk.







 





